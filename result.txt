ریابکوف در گفت‌وگو با این خبرگزاری در این باره گفت: «ما (طرفین باقی‌مانده در برجام) با یکدیگر به‌صورت کنفرانس تلفنی همواره در تماس هستیم.
اخیراً چندین دور مذاکرات تلفنی در شکل و سطوح مختلف در این باره انجام  شده است، کارهای مشخصی هم به‌صورت دوجانبه با برخی شرکت‌کنندگان در حال انجام است، بنابراین می‌توان گفت که روند رایزنی‌ها همچنان ادامه دارد، ولی در خصوص برگزاری نشست‌های رودررو و حضوری، با توجه به وضعیت اپیدمی شیوع ویروس کرونا در جهان، چنین جلساتی فعلاً برنامه‌ریزی نشده است.»
وی تأکید کرد که ارتباطات تلفنی بین طرفین اغلب برگزار شده و کلیه مسائل پیرامون توافقنامه هسته‌ای با ایران مورد بحث و بررسی قرار می‌گیرند.
معاون وزیر امور خارجه روسیه افزود: «البته به‌نظر می‌رسد که یک سری رایزنی‌ها در سطح کارشناسی در این باره نیز قرار است در آینده نزدیک برگزار شود.»
نشست‌های کمیسیون مشترک برجام برای بررسی روند اجرای برنامه جامع اقدام مشترک درباره برنامه هسته‌ای ایران هر ماه یک بار برگزار می‌شود.
رایزنی‌های قبلی بین نمایندگان کشورهای روسیه، چین، فرانسه، انگلیس، آلمان و هیئت نمایندگی تهران با هماهنگی دفتر سیاست خارجی اتحادیه اروپا در تاریخ 26 فوریه (7 اسفند ماه سال گذشته) در وین انجام شد.
